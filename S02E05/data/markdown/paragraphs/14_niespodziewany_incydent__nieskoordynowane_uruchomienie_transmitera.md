Niespodziewany incydent - nieskoordynowane uruchomienie transmitera
-------------------------------------------------------------------

Początkiem maja bieżącego roku doszło do niespodziewanego i niebezpiecznego incydentu w laboratorium, który nie tylko wstrząsnął zespołem badawczym, ale i wywołał natychmiastowe działania uczelni. Jeden z laborantów, Rafał Bomba, wyraźnie zniecierpliwiony przedłużającym się oczekiwaniem na pozwolenie przeprowadzenia testów temporalnych na żywych organizmach, postanowił przeprowadzić eksperyment sprawy we własnym zakresie. Frustrację spotęgowała sześciokrotna odmowa w wydaniu pozwolenia na dalsze badania, co najwyraźniej pchnęło R. Bombę do samowolnego uruchomienia maszyny testowej, pomimo wyraźnych zakazów oraz bez mojej zgody, jako prowadzącego projekt. Z analizy obiektów znalezionych w pobliżu komory – w tym opróżnionej w 84% puszki piwa Harnaś Jasne Pełne – wynika, że laborant mógł działać pod wpływem środków odurzających.

Bomba ustawił lokalizację docelową swojej podróży na Grudziądz, a parametr odległości temporalnej na 2 lata wstecz. Mimo że komora była projektowana raczej z myślą o obiektach gabarytu owcy, laborant zdołał się do niej zmieścić, uruchamiając system bez konsultacji z resztą zespołu.

Według zapisów monitoringu, Bomba starannie przygotował ustawienia modułu korekcji błędów, opierającego się na dużych modelach językowych (LLM). W polu typ obiektu wyjściowego początkowo wpisał „Batman” – wartość, którą system odrzucił, co zmusiło go do ustawienia wartości wyjściowej na „człowiek”.

Wydaje się, że Bomba przestrzegał protokołów konfiguracyjnych; ręcznie zdefiniował liczbę obiektów wejściowych na „jedna sztuka” oraz liczbę obiektów wyjściowych na „jedna sztuka”. Wnosząc dodatkowy przedmiot, którego resztki znaleziono później na stole przy maszynie, laborant wszedł do komory, co zarejestrowały kamery bezpieczeństwa.

![Image 6](https://centrala.ag3nts.org/dane/i/resztki.png)

Resztki jedzenia znalezione w pobliżu komory temporalnej.  
Ciasto było jeszcze ciepłe i chrupiące.

Ostatnim zarejestrowanym obrazem na monitoringu jest intensywny rozbłysk światła, po czym Rafał Bomba znika. Nie ma śladów jego obecności, a komora pozostała pusta.

Uczelniana komisja natychmiast powołała specjalną ekipę poszukiwawczą, mającą na celu odnalezienie zaginionego laboranta. Co ciekawe, chociaż troska o bezpieczeństwo personelu jest oczywiście jednym z motywów działań komisji, zauważalna jest także silna presja związana z utrzymaniem pełnego składu zespołu badawczego. Otrzymywane granty są bowiem bezpośrednio uzależnione od liczby członków zespołu, co dodatkowo motywuje wszystkich zaangażowanych do jak najszybszego odnalezienia Bomby.